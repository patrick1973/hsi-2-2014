*** Eindhoven ***

De Technische Universiteit Eindhoven en Fontys Hogescholen trekken veel 
studenten naar Eindhoven. In de digitale stad Eindhoven en 
Eindhoven.beginthier.nl vind je een bundeling van informatie over Eindhoven. 
Je mag Eindhoven een echte studentenstad noemen. Studentvoorzieningen zijn 
er op allerlei gebied. Hieronder vind je een aantal mogelijkheden:


Introfestival
=============
Om je kennis te laten maken met het studentenleven in Eindhoven 
worden al jaren de HBO Introductiedagen (HID) georganiseerd: een 
bruisend festival met veel muziek. Tijdens deze drie dwaze dagen leer 
je de studentenverenigingen kennen, je gaat langs bij veel kroegen in 
de stad en je ontmoet een heleboel medestudenten. Je ontvangt automatisch 
bericht over de HID als je je hebt aangemeld voor een opleiding.

 
FEID (Fontys Eindhoven Introductie Dag) is de algemene introductiedag 
van Fontys in Eindhoven waar alle studenten die gaan studeren aan een 
van de opleidingen die Fontys aanbiedt, aan mee doen.
 

Gezelligheid
------------
Een geslaagd studentenleven kan je in Eindhoven op verschillende manier 
bereiken. Op de donderdagavonden in de stad, bijvoorbeeld op uitgaansgebied 
Stratumseind, bij de cultuur- en sportverenigingen, enz.  De drie Eindhovense 
studenten-gezelligheidsverenigingen vervullen een sleutelrol in dit geheel. 
Ze hebben alledrie een eigen identiteit en unieke sfeer: het Eindhovense 
Studentencorps, SSRE en Demos.


Sport
+++++

Als Fontysstudent kun je gebruik maken van alle accommodaties van het 
TU-Sportcentrum op het terrein van de Technische Universiteit Eindhoven. 
Als je bent ingeschreven voor een Fontysopleiding ontvang je daarover 
automatisch informatie.

De Eindhovense Studenten Sport Federatie (de ESSF) is een overkoepelend 
orgaan en belangenbehartiger van alle studenten sportverenigingen en 
alle sportkaarthouders in Eindhoven. Heb je vragen over de sportkaart 
en/of het sporten, kijk dan op de website van de ESSF.


Wat houdt Technische Informatica in?
====================================

Binnen het vakgebied Technische Informatica ben je samen met anderen bezig 
om computerprogrammatuur te maken in een technische omgeving. Je doorloopt 
in een aantal projecten en modulen het totale ontwikkeltraject van 
softwaresystemen: van het inventariseren van wensen van toekomstige gebruikers, 
via het beschrijven en realiseren van een ontwerp tot het testen en implementeren 
in een werkomgeving. De opleiding besteedt uitgebreid aandacht aan embedded 
systemen: software die in apparaten wordt ingebouwd. Denk maar eens aan al 
die programmatuur in kopieerapparaten, liften, wasmachines en mobiele 
telefoons.

 
Een ander aandachtsgebied is industriële automatisering. Bij industriële 
automatisering kun je denken aan robots. Andere voorbeelden zijn: 
verkeerssystemen op snelwegen en in tunnels, parkeergarages met automatische 
betalingen, massafabricage in de auto- en elektronica-industrie, procesbesturing 
via internet,en productinspectie met camera's en beeldbewerking. Omdat je als 
ict’ers, dus ook als technisch informaticus, met en voor mensen werkt, is er 
ook aandacht voor communicatieve en sociale vaardigheden.


Learning Community
==================

Fontys wil een open organisatie zijn, waarin geleerd wordt in wisselwerking 
met de omgeving. Leren gebeurt vooral met anderen en in steeds wisselende 
groepen en situaties. Met haar studenten wil Fontys een hechte en langdurige 
relatie aangaan. Ontwikkeling, competenties, vaardigheden en eigen keuzes 
staan daarbij voorop.

Elke student formuleert eigen leervragen, beïnvloedt de eigen leerroute en 
reflecteert kritisch op het eigen leerproces. Binnen de instituten worden 
studenten praktijkgericht opgeleid tot professional.


Organisatie
===========

Fontys telt zo'n 33.000 studenten en 3.500 personeelsleden.

De opleidingen en diensten van Fontys Hogescholen worden verzorgd door 35 
hogescholen (met eigen directies). De leiding van Fontys Hogescholen berust 
bij de Raad van Bestuur, die ondersteund wordt door een Bestuursstaf. Zowel 
de Raad van Bestuur als de hogescholen maken voor diverse diensten gebruik 
van het Facilitair Bedrijf, dat afdelingen herbergt als ICT-Services, 
Studentenvoorzieningen, Administratieve en Huishoudelijke functies.



Bron: http://www.fontys.nl

-- einde --
